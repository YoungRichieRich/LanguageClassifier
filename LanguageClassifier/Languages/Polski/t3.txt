Cześć, Byku!
Skoro zdecydowałeś się przeczytać tego e-booka, prawdopodobnie mnie kojarzysz.
Na wszelki wypadek wspomnę parę słów o sobie – Mateusz z kanału Squats And Milk.
Poza wszystkimi innymi porywającymi rzeczami które robię, spędzam parę ładnych
godzin w tygodniu na siłowni, zarówno dążąc do poprawienia swoich wyników, jak
i trenując innych – od początkujących, podnoszących puste gryfy, po zawodników, dla
których ćwierć tony w serii nie jest niczym poważnym.
Trenując – to właśnie słowo klucz. Pewien znajomy lubił mi zwracać uwagę – on trenuje,
a nie ćwiczy. Jest jakaś różnica? Wystarczy sięgnąć do definicji treningu z Wiki –
w pierwszym zdaniu czytamy, że jest to „proces polegający na poddawaniu organizmu
stopniowo rosnącym obciążeniom”. Bingo. Zastanawiałeś się, po co w ogóle idziesz na
siłownię? Jeśli idziesz tylko poćwiczyć, czyli zmęczyć się lub poczuć się lepiej – śmiało,
nie mi to oceniać, szczególnie jeśli sprawia ci to przyjemność. Jeśli jednak zamierzasz
trenować – ten poradnik jest właśnie dla ciebie.
Większość osób zdaje sobie sprawę, że najprostszym sposobem zmuszenia organizmu
do adaptacji w przypadku siłowni jest dorzucanie ciężaru do sztangi, robienie więcej,
robienie szybciej. Zauważyliście jednak, że bardzo wielu trenerów koncentruje się
na aspekcie zmęczenia? Zmęczyłeś się i bolą cię mięśnie? Więc wszedł dobry trening.
Zmęczyć się jest bardzo łatwo, natomiast wywołanie odpowiedniej odpowiedzi ze
strony organizmu – niezależnie czy chodzi o budowę masy mięśniowej czy siły –
to zadanie już troszkę trudniejsze. W nim właśnie zamierzam ci pomóc.
Do rozpisywania planów również każdy podejdzie inaczej. Z tego względu, tematu tego
nie poruszam, poza krótkim podsumowaniem na końcu. Naprawdę, wiele metod działa
i często są to metody przeciwstawne. Duża objętość, mała objętość? Trenowanie partii
raz, dwa, trzy razy w tygodniu? Wysokie ciężary i niskie powtórzenia, niskie ciężary
i wysokie powtórzenia? Periodyzacja liniowa, blokowa, falowa? A może mieszanka tego
wszystkiego? A może po prostu… z igły widły. Dobranie odpowiedniej metody będzie
sprawą całkowicie indywidualną, niemniej jednak większość z nich powoduje podobne
efekty. Podczas gdy wielu będzie debatowało nad wyższością jednego planu
treningowego nad drugim, ja zajmę się tym co faktycznie ważniejsze – techniką
wykonywania ćwiczeń, ćwiczeniami akcesoryjnymi, popularnymi błędami, limitującymi
nas mięśniami, ruchomością w stawach.
Mimo, że wielu trenerów doskonale zna się na suplementach czy umie wymienić bez
zająknienia wszystkie możliwe ćwiczenia izolowane na daną partię, mało kto zaprząta
sobie głowę dwoma istotnymi sprawami, którymi będę zajmował się później:
• Co limituje cię przed dalszym progresem siłowym?
• Jak to naprawić?
4
Pamiętaj, że łańcuch jest tak silny jak jego najsłabsze ogniwo. W tym przypadku
łańcuchem jest każdy bój, a ja szukam słabości, które spowalniają twoje efekty.
Eliminując krok po kroku wszystkie braki i niedociągnięcia, od elementów technicznych,
po osłabione czy przykurczone partie mięśniowe, masz największą szansę na skuteczny
rozwój sylwetkowy i siłowy.
Zapomniałbym jednak dodać – po co komu w ogóle progres siłowy?
Po pierwsze, dodając obciążenia zmuszasz mięśnie do większej pracy, a ich odpowiedzią
na wywołany przez ciebie stres jest wzrost ich masy. Bonusowo, większy ciężar
na sztandze oraz większa masa mięśniowa to więcej przepalonych kalorii, co jest bardzo
pomocnym aspektem jeśli chodzi o kształtowanie sylwetki podczas redukcji.
Po drugie, siła mięśni i ich zdolność do rozwijania mocy jest powszechnie uważana
za fundament przygotowania motorycznego w sportach, w których liczy się szybkość,
wytrzymałość, zwinność czy moc. Zwiększając siłę, wpływasz na rozwój wszystkich
innych parametrów.
Po trzecie i ostatnie, bycie silnym jest fajne i pomocne. Cytując znanego
amerykańskiego trójboistę Marka Bella, „siła nigdy nie jest słabością”.
W kolejnych rozdziałach znajdziesz omówienie najpopularniejszych błędów i słabości
w głównych bojach – przysiadzie, wyciskaniu leżąc i martwym ciągu, podzielone na
10 najefektywniejszych według mnie wskazówek. Każdy rozdział zawiera osobne
porady i ćwiczenia, które mogą ci pomóc w przezwyciężeniu każdego słabego punktu.
Pamiętaj, że każdą radę musisz dobrać pod siebie – poradnik nie jest próbą odkrycia
„jednego dziwnego triku” pasującego wszystkim. Każdy ma swoje własne najsłabsze
ogniwa, różne proporcje kończyn, staż, wielkość masy mięśniowej, technikę i cele. Miej
z tyłu głowy, że niezależnie jaką książkę czy artykuł czytasz, może być ona jedynie
wędką, która przyspiesza twoje rezultaty lub zachęca do pogłębienia wiedzy, nigdy
jednak nie będzie rybą. Innymi słowy – nikt nie zrobi brudnej roboty za ciebie.
Zgodnie z zasadą Pareto, 80% (albo po prostu znaczna większość) twoich efektów na
siłowni będzie zależała od 20% najistotniejszych elementów, takich jak chęć
regularnego i ciężkiego trenowania i progresowania, skuteczna i bezpieczna technika
czy podstawy diety (bilans kaloryczny i ilość białka). Cała reszta, czyli wszystkie
indywidualne porady oraz zaawansowane aspekty treningu, może być jedynie wisienką
na torcie, która nie odegra znaczącej roli u początkującego, który ćwiczy rekreacyjnie,
natomiast może być tak zwanym „game-changerem” dla kogoś kto walczy zawodowo
o wyniki i medale.
Zapinaj zatem pasy i wsiadaj ze mną do pociągu na magiczną podróż po krainie
przyrostów!
5
Przysiad
Tak jak pierwszym bojem na zawodach w trójboju jest przysiad, tak samo pierwszy
rozdział nie mógłby opisywać niczego innego. Ile razy w życiu przed rozpoczęciem
przygody z siłownią zdarzyło ci się kucnąć ze sporym obciążeniem na plecach?
Prawdopodobnie mało. Przynajmniej w porównaniu do ilości martwych ciągów, które
wykonałeś w życiu – od podniesienia klocka Lego w wieku kilku lat, aż po przenoszenie
szafy, podnoszenie ciężkich przedmiotów z ziemi było dla ciebie ruchem jak najbardziej
naturalnym.
Przysiad jest uważany za najtrudniejsze ćwiczenie spośród całej opisywanej przeze
mnie trójcy. No i przy tym – nieco dziwne. Tak, masz mnie – małe dzieci robią przysiady.
Sporo osób podaje ten fakt jako koronny przykład funkcjonalności przysiadu, a także
tego, że z biegiem lat siedzenia w szkole i pracy tracimy umiejętność zejścia
do głębokiego przysiadu. Do pewnego stopnia jest to prawda, istnieją na świecie
kultury (np. na Dalekim Wschodzie) gdzie na przykład jemy posiłki w kuckach zamiast
na siedząco. Jednak, po pierwsze dzieci nie robią przysiadów z obciążeniem na plecach,
a w momencie kiedy dorastają wydłużają im się kończyny, co diametralnie pogorsza
układ w przysiadzie. Z tego względu przysiad stanowi olbrzymi problem dla wielu
ćwiczących – po pierwsze jest relatywnie nową umiejętnością w naszym życiu, po
drugie w żadnym innym ćwiczeniu siłowym (poza dwubojowymi) nie mamy takich
istotnych wymagań pod względem ruchomości.
To wszystko sprawia, że ludzie na siłowni tak bardzo lubią omijać to ćwiczenie.
Po pierwsze, jest dosyć skomplikowane – do jego pokazania trzeba wykazać się wiedzą,
a nie 30-sekundowym tutorialem na YouTube, po drugie – jest „na nogi” (nie ćwiczę
nóg, bo jeżdżę na rowerze), po trzecie – brak odpowiedniej ruchomości i stabilności
zachęca nas do obcinania zakresu ruchu, robienia ćwierć-przysiadów i bycia obiektem
powszechnego pośmiewiska.
Na początku wspomnę o tym ostatnim – jak głęboko powinniśmy schodzić? Dzięki
głębokim przysiadom jesteśmy w stanie w pełni zaangażować czworogłowe i pośladki.
Mięsień poddany dużemu przeciążeniu w rozciągniętej pozycji (czyli na dole ruchu
siadu) to mięsień skutecznie przećwiczony. Badania naukowe pokazują, że głębokie
przysiady najskuteczniej budują masę mięśniową i zwiększają siłę. Zdecydowanie nie
warto spłycać siadów na korzyść ekstremalnego ciężaru – ale do pewnego momentu.
Każdy ma inną definicję słowa głęboki. U trójboisty chcącego podnieść maksymalny
ciężar, będzie to głębokość ustalona w przepisach zawodów, z reguły moment kiedy
staw kolanowy znajduje się powyżej stawu biodrowego. U przeciętnego człowieka
ćwiczącego rekreacyjnie, idealna głębokość to największy możliwy zakres ruchu, który
nie powoduje ruchu w kręgosłupie (o butt winku i jego przyczynach będziemy mówić
później). U każdego idealna głębokość wypadnie w innym miejscu, a na regulowanie jej
ma wpływ technika – pochylenie tułowia czy wyjście biodrami do tyłu.
6
Warto dodać, że również u każdego człowieka technika przysiadu będzie się nieco
różnić – na tle wyciskania leżąc i martwego ciągu, to właśnie w przysiadzie różnice
w technice pomiędzy ludźmi są najbardziej widoczne. Z tego powodu nie szukam
idealnego przysiadu, ani nie namawiam cię do przejścia na jedyną słuszną drogę jego
wykonywania. Jedyne do czego cię namawiam, to znalezienie techniki, która będzie
idealna dla ciebie.
Pomimo naszej ludzkiej różnorodności, u każdego można wyróżnić trzy najważniejsze
elementy poprawnego przysiadu - zgięcie i wyprost kolana (praca czworogłowych),
zgięcie i wyprost biodra (praca pośladków i do małego stopnia dwugłowych), oraz
niezabicie się (praca pleców i brzucha). Dlatego praktycznie zawsze przed dalszym
progresem limituje cię właśnie jeden z tych trzech elementów, a w każdym z nich
problem może być natury siłowej, mobilności czy stabilności – co wyjaśnię w kolejnych